De Vlaaikensgang of Vlaeykensgang is een 16e-eeuws steegje in het historisch centrum van Antwerpen. Langs de kasseipaden bevinden zich in totaal elf authentieke achterhuizen die voornamelijk uit baksteen en zandsteen zijn vervaardigd. De naam Vlaaikensgang is afkomstig van een vlaaien- en wafelhuis dat er vroeger was.

Algemeen
De ingang van de Vlaaikensgang bevindt zich op de Oude Koornmarkt. Eerst treft men de eerste binnenplaats aan, die getypeerd wordt door enkele witgekalkte en gepekte gevels. De tweede binnenplaats bereikt men via een doorgang met een Christusbeeld. 
De laatste binnenplaats bestaat uit enkele huizen met lijstgevels. Hier bevindt zich ook de uitgang naar de Pelgrimstraat. Vroeger woonden hier schoenmakers die ook de noodklokken van de Onze-Lieve-Vrouwekathedraal moesten luiden.
"Den Grooten Baars", een opvallende gevelsteen uit de 19e eeuw, is waarschijnlijk afkomstig van de, intussen afgebroken, Antwerpse Burg.
In de jaren 60 had men het plan om de Vlaaikensgang af te breken om er een parking te bouwen, maar in 1969 werd de steeg opgekocht door antiquair Axel Vervoordt, die tevens voor de restauratie zorgde.

Galerij
Zie ook
Paardekensgang
Beluik
Slop